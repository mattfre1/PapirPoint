{
  "title": "Proč vznikl PapírPOINT",

  "sections": [
    {
      "paragraphs": [
        "Za projektem PapírPOINT stojí Anna a Natálie. Kamarádky už od střední, které spojuje nejen dlouholeté přátelství, ale hlavně láska k tvoření a všemu krásnému kolem něj.",
        "Když jsme před několika lety odjížděly z naší první papírenské akce naprosto unešené, tak jsme si už ve vlaku řekly, že jednou uspořádáme něco podobného a kde jinde než v naší milované Olomouci – navíc na místě s duší, jakou má právě olomoucká pevnůstka.",
        "Tvoření k nám patří a všichni to o nás ví, jedna věci promýšlí a propočítává, než poprvé črtne na papír, druhá do toho jde po hlavě s tím, že to nějak dopadne.",
        "V minulosti jsme absolvovaly kurz krasopsaní a těžíme z něj dodnes.Před Vánoci pořádáme s kamarádkami adventní tvořivé sedánky. A aktuálně hledáme společný prostor na kurz keramiky. Přišly jsme totiž na to, že nás baví sdílet tu radost z tvoření s ostatními. A právě z těchto malých momentů postupně vyrostla myšlenka PapírPOINTu.",
        "Chceme vytvořit místo, kde se setkají lokální tvůrci, malé autorské značky i všichni milovníci papírenského světa. Místo, kde si můžete věci prohlédnout, vzít je do ruky, poznat příběh jejich vzniku a potkat osobně ty, kdo za nimi stojí. Prostor, kde mohou značky prezentovat a prodávat své výrobky, budovat vztahy se zákazníky a zažít skutečná, lidská setkání.",
        "PapírPOINT má být o sdílení, inspiraci a radosti z tvoření napříč generacemi. Ať už přijde kdokoliv, chceme, aby nás všechny spojovala jedna věc - láska k papíru."
      ]
    }

    ]
  }
    

